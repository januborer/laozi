# 第七十四章

以道佐人主，不以兵强於天下，其事好還。師之所居，楚棘生之。善者果而已矣，毋以取强焉。果而毋驕，果而勿矜，果而勿伐，果而毋得已居，是謂果而不强。物壯而老，是謂之不道，不道早已。

---

> + 言师凶害之物也，无有所济，必有所伤，贼害人民，残荒田畝，故荆棘生焉。治国之君务修道德，忠臣辅佐务在行道，道善德溢，太平至矣。吏民怀慕，则易治矣。悉如信道，皆仙寿矣。......以兵定事，伤煞不应度，其殃祸反还人身及子孙。天子之军称师，兵不合道，所在淳见煞气，不见人民，但见荆棘生。“其事好还”：圣人用兵皆出于不得已，非不得已而欲以强胜天下，虽或能胜，其祸必还报之。秦始皇，汉孝武，或以杀其身，或以祸其子孙，人之所毒，鬼之所疾，未有得免者也。
>
> + “果”犹“济”也。言善用师者，趣以济难而已矣。善用兵者，则为禁暴济乱，功成而已，不逞强于天下也。吾不以师道为尚，不得已而用，何矜骄之有也。言用兵虽趣功济难，然时故不得已后用者，但当以除暴乱，不逐用果以为强也。
>
> + “壮”：武力暴兴，喻以兵强于天下者也。飘风不终朝，骤雨不终日，故暴兴必不道，早已也。师直则壮，曲则老<----除暴济难，师则直也，故壮；壮而不知止，逞强于天下，则曲；曲则老，是谓不道，故必早亡。
