# 第七十七章

知人者智也，自知者明也。勝人者有力也，自勝者强也。知足者富也，强行者有志也。不失其所者久也，死而不亡者夀也。

---

> + 知人者，智而已矣，未若自知者，超智之上也。胜人者，有力而已矣，未若自胜者，无物以损其力。用其智于人，未若用其智于己也。用其力于人，未若用其力于己也。明用于己，则物无避焉；力用于己，则物无改焉（“改”：攻也）。
>
> + 知足者，自不失，故富也。勤能行之，其志必获，故曰“强行者有志”矣。以明自察，量力而行，不失其所，必获长久矣。虽死而以为生之，道不亡乃得全寿，身没而道犹存，況身存而道不卒乎！体魄虽朽而精神在，是谓“死而不亡者寿也”。
