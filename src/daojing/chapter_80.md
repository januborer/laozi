# 第八十章

將欲翕之，必固張之；將欲弱之，必固强之；將欲去之，必固舉之；將欲奪之，必固予之：是謂微明。柔弱勝强，魚不可脱於淵，邦利器不可以示人。

---

> + 张之，强之，举之，予之，已有翕之，弱之，去之，夺之伏在其中矣。几虽幽微，而事已显明也，故曰“是谓微明”。圣人见造化消息盈虚之运如此，乃知常胜之道是柔弱也。盖物至于壮则老矣。“将欲”云者，“将然”之辞也；“必固”云者，“已然”之辞也。造化有消息盈虚之运，人事有吉凶倚伏之理，故物之将欲如彼者，必其已当如此者也。将然者虽未形，已然者则可见。能据其已然，而逆睹其将然，则虽若幽隐，而实至明白矣。故曰“是谓微明”。
>
> + 圣君之势犹鱼之渊，失势则困，鱼脱渊则死，故圣君守道无为必须重势。重势之道在于利器，赏罚者乃君之利器也。赏罚明则利器坚，臣民服；臣民服则君权固；君权固则令行禁止，圣君可虚静无为垂拱而治。
>
> + 势重者人君之渊也，君人者势重于人臣之间，失则不可復得也。简公失之于田成，晋公失之于六卿，而邦亡身死，故曰“鱼不可脱于渊”。赏罚者邦之利器也，在君则制臣，在臣则胜君。君见赏，臣则损之以为德；君见罚，臣则益之以为威。人君见赏而人臣用其势，人君见罚而人臣乘其威。故曰“邦之利器不可以示人”。
