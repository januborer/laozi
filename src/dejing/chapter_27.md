# 第二十七章

其安也，易持也。其未兆也，易謀也。其脆也，易破也。其微也，易散也。爲之於其未有也，治之於其未亂也。合抱之木，生於毫末，九層之臺，作於虆土。百仞之高，始於足下。爲之者敗之，執之者失之。是以聖人无爲也，故无敗也；无執也，故无失也。民之從事也，恒於幾成而敗之，故慎終若始，則无敗事矣。是以聖人欲不欲，而不貴難得之貨；學不學，而復衆人之所過；能輔萬物之自然，而弗敢爲。

---

> + “几”：近也。民人为事，常于功德几成而贪位好名，奢泰盈满，而自败也。
>
> + “辅”：助也。知者不以言谈教，而慧者不以书藏箧，此世之所过也，而王寿復之，是学不学也。
