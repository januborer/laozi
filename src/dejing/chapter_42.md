# 第四十二章

天之道，猶張弓者也，高者抑之，下者舉之；有餘者損之，不足者補之。故天之道，損有餘而補不足。人之道則不然，損不足而奉有餘。孰能有餘而有以取奉於天者乎？唯有道者乎。是以聖人爲而弗有，成功而弗居也，若此其不欲見賢也。

---

> + 夫弓人之为弛，既煞既生，既翕既张，制以规矩，督以准绳。弦高急者，宽而援之；弦弛下者，攝而上之；其有馀者，削而损之；其不足者，补而益之。天之道无为而已矣。无为则无私，无私则均。犹之张弛，高者抑之，下者举之，有馀者损之，不足者补之，适于均而已矣。
>
> + “补”：益也。道在天下均而已，均而后适于用。此有馀则彼不足，此不足而彼有馀，皆不可用矣。抑其高者，损有馀也；举其下者，补不足也。天之道如是，故其用不穷也。人之道则不然，裒聚穷贱之财，以媚尊贵之心。下则箠楚流血，取之尽锱铢；上则多藏而不尽用，或用之如泥沙。损不足以奉有馀，与天道异也。
>
> + “奉”：法也。“取奉于天”犹“取法于天”言以天为模范。
>
> + 圣人不愿显露自己才智之道理。圣人为德施不恃其报也，功成事就不处其位。不欲使人知己之贤，匿功不居荣，畏天损有馀也。有道者瞻足万物而不辞，既以为人己愈有，既以予人己愈多，非有道者无以堪此。为而恃，成而处，则贤见于世；贤见于世，则是以有馀以自奉也。
