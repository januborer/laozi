# 第四十三章

天下莫柔弱於水，而攻堅强者莫之能勝也，以其无以易之也。柔之勝剛，弱之勝强，天下莫弗知也，而莫能行也。故聖人之言云，曰：受邦之垢，是謂社稷之主；受邦之不祥，是謂天下之主。正言若反。

---

> + “易”：变易。水虽由人曲折转变，而人终无变易其趋下之本性，此其所以至柔至弱，而能胜彼至刚至强也。此言水之道，柔弱胜刚强也，天下莫不知，然竟莫能行也。“天下莫能知，莫能行”指圣人道而言，圣人之道知难行难；而水之道，则知易行难也。
>
> + 凡老子书中所言“曲”，“枉”，“窪”，“敝”，“少”，“雌”，“柔”，“弱”，“贱”，“损”，“啬”，“慈”，“俭”，“后”，“下”，“孤”，“寡”，“不榖”之类，皆此所谓“垢”与“不详”也。此言人君唯处谦下，守俭啬，甘损少，能受天下人之所恶者，而后方能清静无为，以道化民。
>
> + “正言若反”，曲则全，枉则直，敝则新，柔弱胜刚强，不益生则久生，无为则有为，不争莫与争，知不言言不知，损而益益而损，言相反而理相成，皆“正言”也。
