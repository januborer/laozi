# 第十七章

善建者不拔，善抱者不脱，子孫以祭祀不絶。修之身，其德乃真。修之家，其德有餘。修之鄉，其德乃長。修之邦，其德乃豐。修之天下，其德乃博。以身觀身，以家觀家，以鄉觀鄉，以邦觀邦，以天下觀天下。吾何以知天下然哉？以此。

---

> + 人无愚智，莫不有趋舍；恬淡平安，莫不知祸福之所由来。得于好恶，怵于淫物，而后变乱。所以然者，引于外物，乱于玩好也。恬淡有趋舍之义，平安知祸福之计，而今也玩好变之，外物引之。引之而往，故曰“拔”。至圣人不然，一建其趋舍，虽见所好之物不能引，不能引之谓“不拔”；一于其情，虽有可欲之类，神不为动，神不为动之谓“不脱”。为人子孙者，体此道以宗廟，不灭之谓“祭祀不绝”。
>
> + “真”：慎之固也。“博”：大也，广也。身以积精为德，家以资财为德，乡，邦，天下皆以民为德。今治身而外物不能乱其精神。治家者，无用之物不能动其计，则资有餘。治乡者行此节，则家之有餘者益众。治邦者行此节，则乡之有德者益众。莅天下者行此节，则民之生莫不受其泽。
